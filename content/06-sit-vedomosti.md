---
order: 6
---

# Síť vědomostí

Lidé si na základě informací a přemýšlení budují svůj světonázor. Pro dospělého člověka se jedná o komplexní síť vědomostí, které se spolu navzájem podporují a ovlivňují.

Lidé podvědomě udržují svou síť vědomostí ve vnitřně konzistentním stavu. Tento proces je automatický, a funguje u většiny lidí podobně.

Pozorování světa jsou s pomocí této sítě vědomostí filtrována, a pokud se zdají být pravdivá, pak jsou do této sítě integrována.

Ideálně by mohl tento způsob integrace vědomostí vést k vytvoření pravdivého světonázoru. Co se ale stane v případě, že:

* Síť vědomostí se výchovou vytvořila pokřivená, a obsahuje od začátku nepravdivé myšlenky?
* Nebo z okolí přicházejí převážně nepravdivé myšlenky, které časem síť vědomostí pokřiví?

Potom může dojít k vybudování sítě vědomostí, která je sice vnitřně konzistentní, ale nezakládá se na pravdě. Tohle je extrémně běžný problém:

**Lidé se automaticky snaží dosáhnout vnitřní konzistence myšlenek, ne jejich pravdivosti.**

Nepravdivé myšlenky mohou ale dojít do konfliktu s realitou. Co se stane v takovém případě je obsahem následujících kapitol.

## Kognitivní disonance

Lidé podvědomě udržují svou síť vědomostí ve vnitřně konzistentním stavu. Existující nekonzistence jsou většinou mentálně potlačovány. Pokud jsou ale některé vědomosti a pozorování v nepopíratelném konfliktu, dochází k tzv. kognitivní disonanci.

Kognitivní disonance nastane typicky ve chvíli, kdy je jedinec konfrontován s novými fakty, které jsou v rozporu s jeho existujícími vědomostmi. Kognitivní disonance se projevuje psychologickým stresem a diskomfortem, a jedinci typicky udělají vše pro to, aby dosáhli alespoň zdánlivé konzistence. Ke snížení diskomfortu je možné udělat tři věci:

* Ignorovat nebo překroutit nové informace (racionalizace)
* Vyhýbat se okolnostem a informacím, které mohou kognitivní disonanci vyvolávat (konfirmační zkreslení).
* Revidovat existující vědomosti tak, aby konformovaly s novými informacemi (změna názoru),

Pro revidování existujících vědomostí je třeba přemýšlet nad odporujícími si myšlenkami, které se zdají být zároveň pravdivé. Existující myšlenky jsou často navázany na mnoho emočních a sociálních struktur, které mohou sahat hluboko do nitra osobnosti. Přiznat si to, že tyto fundamentální myšlenky mohou být nepravdivé je extrémně složité. Většina lidí nevyhnutelně zvolí tu jednodušší možnost: racionalizují nové informace a dále věří tomu čemu věřili dosud.

### Složitost změny názoru

Kognitivní disonance, spolu s komfortem získaným z příjmání informací potvrzujících existující vědomosti, způsobuje nekončící upevňování existujících názorů nezávisle na jejich pravdivosti. To je dále posilováno informačními bublinami. Následkem je společnost, ve které jsou skupiny lidí skálopevně přesvědčeny o zcela opačných názorech. Tento jev se nazývá **doxastic entrenchment**. Lidé v těchto skupinách jsou obklopeni pouze názory, které validují jejich zkreslený náhled na svět. Konverzace se známými, sociální média, internetové vyhledávače i upřímný "vlastní výzkum" vedou pouze k upevňování existujících názorů.

Pokud dáme dohromady kognitivní disonanci, konfirmační zkreslení a informační bubliny, *potom* přidáme fakt že kritické myšlení je mentálně náročné, *potom* přidáme fakt, že některé názorové směry jsou vytvořeny tak, aby se snadno šířily, *potom* přidáme přesvědčení že opačné názory jsou morálně špatné, a navrch přidáme snahu vést svůj život a nemožnost vyhradit si jakýkoliv čas na sebereflexi, získáme naprostou neschopnost změnit názor (doxastic closure). [^1]

### Změna názoru

Pro to, abychom byli schopní vylepšovat a udržovat svoje sítě vědomostí tak, aby dobře koresponovaly s realitou, musíme být disciplinovaní ve všech třech možnostech konfrontace s novými fakty.

Musíme si být vědomi nebezpečí **racionalizace**, aktivně jí identifikovat a potlačovat. Nové informace nesmí být překrucovány nebo potlačovány jen proto, že jsou v rozporu s existujícími vědomostmi. Naopak bychom měli zvažovat jejich nejsilnější verzi (steelmanning).

Nesmíme se vyhýbat informacím, které vyvolávají diskomfort, *i.e.*, **kognitivní disonanci**. Naopak se musíme donutit nezaujatě zvážit jejich pravdivost. Nejlepší je tyto informace občas vyhledávat, přemýšlet nad nimi a diskutovat je.

Pokud se nová fakta ukážou být pravdivými, musíme být ochotni **změnit názor** a revidovat existující vědomosti. Musíme si přiznávat možnost toho, že naše názory nemusí být pravdivé, nehledě na sílu přesvědčení a jejich emoční náboj.

Není třeba zdůrazňovat, že žádné z výše popsaných opatření nejsou jednoduché, příjemné ani přirozené. Připomeňme si úvodní přirovnání: hledání pravdy není intuitivní jako jízda na kole. Spíše se jedná o nebezpečné bludiště, a pro navigaci je třeba disciplína a znalosti. Odměnou ale je to, že člověk se nestane součástí informačních bublin a jeho světonázor je pravdivý.

[^1]: *A Manual for Creating Atheists*, kapitola 3.
